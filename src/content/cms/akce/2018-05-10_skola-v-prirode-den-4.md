---
title: ŠKOLA V PŘÍRODĚ - DEN 4.
date: '2018-05-10T23:13:07.000Z'
author: Mgr. Martina Sokolová
section: Škola
images: []
tags:
- akce
---

# ŠKOLA V PŘÍRODĚ - DEN 4.

Včerejší den čekalo na děti ještě jedno překvapení. Večer byl nečekaný budíček a společně jsme odešli ven zdolat stezku odvahy. VŠICHNI došli do cíle a splnili úkol. Dnes nám čtvrtý den pomalu končí. Dopoledne jsme se učili. Před obědem byly aktivity zaměřené na týmovou práci a smysly. Hra "pavučina" se zdála být zpočátku neřešitelná. Jednalo se o to, aby se celá třída dostala skrz pavučinu bez dotyku. Byla nutná spolupráce všech, logické uvažování a plán, jak to provést. Nakonec čtvrťáci ukázali, že dokáží táhnout za jeden provaz. Každý se zapojil a nikdo nezůstal na pustém ostrově s pavoukem sám. Také si děti zkusily, jak náročný je život bez zraku. Zavázané oči, les, chůze v náročném terénu a trasa vyznačená provázkem - to jsou indicie pro tuto aktivitu. Odpoledne nás čekal poslední turistický výlet, tentokrát náročnější na vzdálenost. Hnacím motorem byla vidina, že nás čekají domácí palačinky v obci zvané Vranice. Zpět jsme se vydali nádhernou trasou kolem skalních útvarů, potůčků a roklí. Pro některé byl dnešní den překonáním, ale ten dobrý pocit, který máme, už nám nikdo nevezme. Večerní program nesl název "Čtvrťáci mají talent". Výkony byly úžasné! Zapojili se všichni, vystoupení byly divadelní, taneční, pěvecké, gymnastické a hlavně vtipné a originální. Nakonec se děti uvolnily společným tancem.