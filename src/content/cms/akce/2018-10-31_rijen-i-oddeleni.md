---
title: Říjen I.oddělení
date: '2018-10-31T11:14:59.000Z'
author: lic. Pavlína Vítková,Dis.
section: Družina
images: []
tags:
- akce
---

# Říjen I.oddělení

Teplé počasí nás provázelo celý říjen, proto jsme trávili hodně času venku. Díky tomu jsme spoustu věcí tvořili na zahradě. Malovali jsme dinosaury podle ilustrátora Zdeňka Buriana, z listí jsme k namalovanému obličeji tvořili vlasy, vyráběli jsme z přírodních materiálu (kaštanů, šišek, žaludů, šipků,...) ježky, věnce, zvířátka apod. Za ,,pár kaček” jsme vytvořili bramborovo-mrkvové korálky a vymalovali jsme mnoho podzimních omalovánek. Na zahradě děti uklízely - hrabaly a zametaly listí, moc je to bavilo a skákání do hromady listí byl pro ně největší zážitek a radost?. Míčovna-jakékoli hry s míčem - nás provázela i v říjnu. Hráli jsme jak na školním hřišti, tak v tělocvičně. V tělocvičně děti baví skákání na ,,buchty” (žíněnky), florbal, fotbal, obruče,...- využití tělocvičny je u nás maximální?. Ve třídě zase hrajeme ,, Mrazíka”, ,,Židličkovanou”,...- pohybu máme dost a dost. V komunikativním kruhu jsme si povídali o Olomouckém a Jihomoravském kraji, čím jsou známe (Olomoucký - mléčné výrobky Olma, Jihomoravský - traktory Zetor, víno). Také jsme si povídali o českých autech, o hradu Bouzov, o českých jménech- Jana, Jan/Svoboda-ová. Děti se dozvěděly jaký je největší všežravec a nejznámější lovná zvěř. 28.10. byl státní svátek-založení Československa a letos jsme oslavili výročí 100 let od této události. Ve družině jsme si povídali o První republice, o T.G. Masarykovi, dívali jsme se na filmy, prohlíželi obrázky a vymalovávali oblečení a auta z této doby. Závěr října jsme oslavili svátkem Halloween. Děti vyráběly masky, duchy a upekl pizzu s pavoukem. Říjen byl bohatý a na listopad se už moc těšíme-třeba dojede Martin na bílém koni?.