---
title: Tematická dílna "Od klásku k pecnu" v 1. třídě
date: '2024-10-18T12:45:15.000Z'
author: Mgr.Eva Adamcová
section: Škola
images: []
tags:
- akce
---

# Tematická dílna "Od klásku k pecnu" v 1. třídě

Ve čtvrtek 17. 10. byla v 1. třídě realizována tematická dílna s názvem „Od klásku k pecnu“ v rámci implementačních aktivit projektu Místní akční plán pro vzdělávání, který realizuje MAS Orlicko. Prvňáčci se nejprve jednoduchou a hravou formou seznámili s jednotlivými druhy obilí a jejich pěstováním, následně s procesem výroby mouky. Poté měli možnost ochutnat různé druhy pečiva, ze kterého si sami ve školní kuchyňce vytvořili sladkou nebo slanou svačinku. Na druhou část tematické dílny se žáci 1. třídy přesunuli autobusem do Sopotnice. Tady už na ně čekala paní Martincová a pan starosta obce Jan Antušek. Ti jim ukázali postup, jak se peče chutný domácí chléb. Prvňáčci se nejprve dověděli, jak se připravuje žitný kvásek a těsto, ze kterého se do ošatek tvarují bochánky. Poté pomáhali sázet chléb do připravené pece. Než se chleby upekly a trošku vychladly, zahráli si žáci 1. třídy několik tematicky zaměřených pohybových her v krásném přírodním sopotnickém areálu. Zaslouženou odměnou pro prvňáčky bylo, že si každý domů odvezl voňavý bochník domácího chleba. Moc děkujeme paní Martincové a panu Antuškovi nejen za výborný chléb, ale hlavně za připravený program, který prvňáčky zaujal a zároveň poučil.